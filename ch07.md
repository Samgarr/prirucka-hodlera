# Pro případ smrti

Nežijeme věčně

## K čemu to je?

Pokud jste došli až sem, gratulujeme. Už tak jste udělali dost a pravděpodobně také víc než velká část ostatních kryptomajitelů. Snížili jste riziko, že své kryptoměny ztratíte nebo vám je někdo ukradne a zároveň jste zajistili, že vaše kryptoměny se jednou společně s vámi neodeberou do věčných lovišť.

Máte-li zájem rozšířit své řešení ještě o jeden další krok, kterým je určení, co konkrétního se stane s kryptoměnami po vaší smrti a s tím související zjednodušení celého pozůstalostního (dědického) řízení, pak právě pro vás je tato kapitola.

Účelem této části nicméně není podrobně vás provést celým procesem dědického řízení a vysvětlit vám veškeré detaily a rizika s procesem spojená. To vám může lépe a ve vztahu k vašemu konkrétnímu případu vysvětlit notář nebo advokát, bude-li vás to zajímat. My bychom vám naopak rádi nabídli jednoduchou a nenáročnou alternativu k tomu, že se na úvahy o vaší pozůstalosti a její případnou úpravu zcela vykašlete. Pro tyto účely jsme zvolili z různých pořízení pro případ smrti nejběžnější formu, tj. závěť. Tuto poslední vůli navíc můžete vytvořit sami a s relativně minimem rizik.


## Co se stane, když nic neudělám?

Pokud neprovedete určité zákonem předpokládané úkony, pak se o celé dědictví a související řízení postará zákonná úprava. Ta v prvé řadě stanoví, kdo a v jakém rozsahu zdědí vaši pozůstalost včetně kryptoměn a stane se tak jejich novým vlastníkem. Zákonná úprava svěří ústřední roli v celém procesu notář, který částečně plní roli soudu. V případě sporů mezi dědici o tom, kdo, co a v jakém rozsahu dědí, se však může celý proces protáhnout i na řadu let.
Kdo tedy dědí, když nikoho neurčíte? Občanský zákoník stanoví tzv. zákonnou posloupnost, v rámci které definuje preferované dědické třídy. Dědických tříd je celkem šest a vždy se dědí a postupuje pouze podle jedné z nich. Pro ilustraci se podívejme na první tři z těchto tříd, podle kterých se obvykle dědictví rozděluje:

1)	První třída: Dědí děti a manžel, a to každý stejným dílem. Platí ale, že sám manžel v rámci první třídy dědit nemůže.

2)	Druhá třída: Dědí manžel, rodiče a tzv. osoby spolužijící (typicky partner), manžel minimálně polovinu, ostatní stejným dílem. Osoby spolužijící nicméně samy v rámci druhé třídy dědit nemohou.

3)	Třetí třída: Dědí sourozenci (stačí jeden společný rodič) a osoby spolužijící. Podíly přecházejí na děti sourozenců.

## Závěť

VZOR - příloha č. 4

Co je závěť a jaké má formy:

Jedna z možností, jak naložit se svými kryptoměnami pro případ smrti je pořízení závěti. Záměrně se zde nevěnujeme jiným možnostem, jako jsou dědická smlouva, darování pro případ smrti nebo odkaz. Tyto složitější koncepce, které nicméně mohou být pro určité případy vhodnější, lze doporučit konzultaci s notářem nebo advokátem.

Závěť je jednání, kterým můžete určit jednu nebo více osob za své dědice, tedy ty osoby, na které přejdou vaše práva a závazky (majetek i dluhy), podíl na nich nebo konkrétní majetek pomocí tzv. odkazu. Účelem závěti je, že se svým jměním naložíte jinak, než by za vás udělal zákon (tedy ve smyslu shora uvedených dědických tříd). Zároveň platí, že závěť nemusíte pořizovat ohledně veškerého svého majetku a lze ji tedy kombinovat s postupem dle zákona. Neuplatní-li se k části vašeho jmění závěť, zpravidla se automaticky dědí dle zákonné posloupnosti.

Závěť lze pořídit zejména v následujících formách:

1)	**Notářský zápis**: Nejbezpečnější je jít za notářem a pořídit závěť notářským zápisem. Výhodou je nejen právní poradenství, kterého se vám při pořízení notářského zápisu od notáře dostane, ale rovněž zaznamenání informace o závěti do tzv. Evidence právních jednání pro případ smrti, jak vysvětlujeme dále. Komu se ale chce chodit k notáři, že?

2)	**Vlastní rukou**: Alternativně můžete napsat závěť vlastní rukou. Celé znění závěti však musí být nejen podepsáno ale i sepsáno vlastní rukou.

3)	**Před svědky**: Není-li závěť napsaná vlastní rukou (např. si ji vytisknete), musíte se vlastní rukou podepsat a před dvěma svědky současně přítomnými výslovně prohlásit, že daná listina obsahuje vaši poslední vůli. Pozor! Svědky nemohou být dědicové, jejich osoby blízké (rodina, partner apod.) ani vykonavatel závěti.
 
V příloze naleznete jednoduchý vzor závěti, který obsahuje dvě základní varianty, a sice:

1)	Specifikaci konkrétních věcí (např. kryptoměn), které odkážete konkrétním osobám.

Tato varianta předpokládá, že jmění neuvedené v závěti se bude dědit dle zákona.

2)	Obecné rozdělení vašeho jmění na podíly, s tím, že každý dostane podíl ve stejném rozsahu.

Tato varianta předpokládá, že všechno vaše jmění se dědí podle závěti.

**Vykonavatel závěti:**

Závěť zároveň obsahuje ustanovení o vykonavateli závěti. Kdo to je a proč jsme jej do vzoru zahrnuli? Vykonavatel závěti je osoba, která dbá o řádné splnění poslední vůle. V rámci své role mimo jiné spravuje pozůstalost (do ukončení dědického řízení, není-li ustanoven správce dědictví) nebo uděluje pokyny správci pozůstalosti potřebné k řádné správě pozůstalosti.

Zjednodušeně řečeno se tedy jedná o osobu, která by měla dohlížet nad procesem rozdělení dědictví dle závěti. V případě kryptoměn by tak měla dohlížet zejména na to, že s kryptoměnami je nakládáno tak, aby v průběhu nedošlo k jejich odcizení nebo ztrátě. Má-li vykonavatel křišťálovou kouli, může se i pokusit předejít znehodnocení konkrétní kryptoměny v souvislosti s propadem její ceny.

Prakticky by vykonavatel závěti měl být přítomen dílčím úkonům, jako je získání záloh, rekonstrukce peněženek apod. Vykonavatel by při těchto úkonech měl dohlédnout, aby citlivé informace neunikly k neoprávněným osobám.

Vykonavatel závěti je dobrovolná funkce. Osoba, kterou v závěti určíte, může z funkce kdykoliv odstoupit. Proto je vhodné předem určit vykonavateli závěti i odměnu, která mu připadne za řádný výkon jeho povinností.

**Nepominutelní dědicové:**

Při pořízení závěti je zároveň nutné si dát pozor na to, že zákon při dědění zvýhodňuje některé osoby nazvané nepominutelnými dědici. Nepominutelnými dědici jsou výhradně děti zůstavitele a pokud tyto nedědí, tak jejich potomci. 

Nepominutelní dědicové musí v rámci dědictví získat tzv. povinný díl, kterým je u (i) nezletilého nepominutelného dědice ¾ jeho zákonného dědického podílu (tedy toho, který by dostal, kdyby žádná závěť neexistovala) a u (ii) zletilého nepominutelného dědice ¼ jeho zákonného dědického podílu. Vyhnout se těmto omezením lze pouze prostřednictvím tzv. vydědění, a to pouze v zákonem vymezených případech.

**Uložení závěti:**

U závěti platí totéž, co u návodu. Závěť, která se po vaší smrti nenajde, jako by nebyla.

V úvahu, tak připadají obdobná místa jako u návodu. Pokud chcete mít stoprocentní jistotu, pak je vhodné využít služeb notáře, který při přijetí závěti do úschovy tuto zaeviduje shodně jako při pořízení závěti formou notářského zápisu v Evidenci právních jednání pro případ smrti. Existence závěti v této centrální evidenci vedené notářskou komorou bude vždy kontrolována notářem, který bude pověřen soudem k úkonům v daném dědickém řízení.

## Daně a jiné výdaje v rámci dědického řízení

I pokud nejste přímo libertarián či anarchokapitalista, je pravděpodobné, že nejste fanouškem daňové povinnosti. Možná rovnou považujete odvod daně za krádež za bílého dne. Proto vás jistě potěší, že dědická daň byla již v roce 2014 zrušena. Zanecháte-li tedy svůj kryptomajetek dědicům (ať již se jedná o fyzickou nebo právnickou osobu), žádnou daň z ní tyto osoby odvádět nebudou.

V rámci dědického řízení se nicméně platí odměna notáři za vedení dědického řízení. Ta je stanovena dle vyhlášky Ministerstva spravedlnosti a odvíjí se od hodnoty dědictví. Pro hrubou představu, při hodnotě 20 mil. Kč se odměna bude pohybovat v závislosti na dalších okolnostech (výší nákladů spojených s přípravou podkladů pro soud) kolem 50.000,- Kč. U hodnoty odpovídající 1 mil. Kč se odměna notáře bude pohybovat kolem 14.000,- Kč.